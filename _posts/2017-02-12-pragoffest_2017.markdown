---
layout: post
title:  "Propagace na PragoFFestu"
date:   2017-02-12 16:50:00 +0100
---

Ve dnech 2.&mdash;5.2.2017 jsme na festivalu popkultury PragoFFestu úspěšně **propagovali Go**.

### <a href="https://goo.gl/photos/eLVLWmpTyYTb4Mkn7">Fotogalerie zde!</a>

## Neformální reportáž z akce

Napsal Jan Vráblík

<br>

Ve čtvrtek 2. 2. 2017 odpoledne vyrazil Honza Vráblík s Láďou
Proškem propagovat go na PragoFFest. Propagace go byla umístěna do
hlavního sálu, kde byly i shogi, stánek od Mindoku, pár desítek
počítačů, konzolí a hlavní stage.  Go zabralo celkem 3 stoly. Na
jednom byla „výstavka“, která měla za úkol zastavit kolemjdoucí,
kteří byli hned odchyceni a lákáni si zahrát. Na dalších dvou
stolech byly 3 desky 9&times;9 a jedna 19&times;19, na které hráli ve volných
chvílích hlavně Honza s Láďou.

První hodinu to vypadalo spíš
jak na bojišti, tak se šli seznámit s lidmi od Mindoku. Jeden z nich
(Miloš), prý kdysi go hrál a s překvapením se od něho dozvěděli,
že si pamatuje Vláďu Daňka jako dvojciferné kyu (oba si mysleli,
že se Vláďa rovnou narodil jako danový hráč ).  Chvilku trvalo
než první příchozí „zabloudili“ do deskoherny. Několik lidí
se nechalo odchytit, přiblížit pravidla, zahrát si a popovídat
o hře. Ve 2 hodiny ráno se zavíral hlavní sál, a tak se šlo
spát o patro výš do tělocvičny. Láďa to měl složitější,
protože v pátek musel ještě do práce, ale ráno to zvládnul a do
práce dorazil včas 🙂. Honza si naopak trochu přispal, a tak
dorazil do hlavního sálu až v 9:30. Ani se nestačil nasnídat a už
přichází noví zájemci. V přestávkách přehrával profesionální
partie, aby trochu zaujal kolemjdoucí.  Okolo poledne přichází
zájemce z ČVUT Adam, kterého zaujal projekt Alfa Go. Prý doma 14
dní studoval pravidla a odehrál nějaké hry na desce 9&times;9, tak jen
rychlé projetí pravidel a šlo se hrát. Během dne se několikrát
vrací s kamarády, se kterými si chce zahrát. Honza vidí nadšení,
tak hned láká do klubu a navrhuje také založení klubu v ČVUT,
kterého se hned chytají a probírají, kde by se scházeli a s kým
by to domlouvali.

Odpoledne se Láďa vrací rovnou z práce a také
začíná chodit víc účastníků. Některé se úspěšně podařilo
zlákat alespoň na jednu hru, ale pár jich zůstalo déle a odehrálo
několik her. Když zrovna nikdo není okolo go, stíhá náš tým
přesedat i k vedlejšímu stolu, kde je rozložená hra Goblíci
jedlíci, která je docela zaujala. Okolo půlnoci už o go zájem
není, ale daří se odchytit pár slečen na hru Dixit. Ve tři ráno
ale přichází únava a jde se spát.  V sobotu okolo 9 ráno už zase
plně připravení vysvětlovat pravidla přicházejí do hlavního sálu
a rovnou se pouští do akce. Vysvětlují pravidla a také zjišťují,
že odpoledne bude turnaj ve hře Goblíci jedlíci. Neváhají a
jdou se oba zapsat. Turnaj začíná v poledne a účastní se ho 12
hráčů. Hraje se systémem každý s každým na 2 vítězné hry. Hry
jsou naštěstí docela rychlé a mezi koly odbíhají za zájemci,
kteří se chtějí naučit go. Po dvou hodinách končí turnaj. Oba
naši borci &ndash; jako jediní &ndash; měli jen 3 prohry. Na skóre se Honza umístil
na 1. místě, a tak Láďovi nezbývalo nic jiného než se spokojit s
místem druhým. Oba si odnesli cenu v podobě deskové hry od Mindoku.
Odpoledne přichází Petr Střelec (15 kyu) jako účastník akce,
tak se s ním hned dávají do řeči. Večer už zájem o go upadá a
začíná turnaj ve hře Krycí jména. Přihlásili se spolu s Petrem
a Milošem jako tým Self Atari. První dvě kola si vedli dobře, ale
pak se přestalo dařit. Navíc po třetím kole (v půlnoci) musel Petr
domů, a tak byl tým oslaben. Nakonec se ale umístili na 5. místě. Po
turnaji jim zbyly ještě síly na další hry, ale po čtvrté hodině
ranní už síly došly a šli spát.  Ráno v 9 ale už zase stáli
u gobanů a odchytávali další a další účastníky. Jelikož se v
hlavním sálu po celou dobu akce něco dělo, tak Láďa přichází
o hlas. I tak ale zvládli oba dva do 3 hodin odpoledne propagovat go.

