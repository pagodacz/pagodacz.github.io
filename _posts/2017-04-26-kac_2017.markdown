---
layout: post
title:  "Turnaj o pohár Korejského velvyslance 2017 &ndash; zpráva"
date:   2017-04-26 13:04:42 +0100
---

Spolek Pagoda organizoval ve dnech 22.–23. dubna 2017 **46. pražský Go Turnaj pod záštitou Korejského velvyslance** 
v prostorách Hotelu Duo.

Fotografie z turnaje jsou k dispozici na [Stránce Turnaje](http://kac.pagoda.cz/gallery_cz.html).

Reportáž z turnaje viz stránky [Gowebu](http://goweb.cz/2017/praha-korean-ambassador-cup/).

# Zpráva

Pražský mezinárodní turnaj v go patří mezi naše vrcholné goistické akce. Byl to již jeho 46. ročník a podesáté se konal s podporou korejského velvyslanectví v Praze jako Korean Ambassador Cup, kvalifikace českých hráčů na podzimní Korean Prime Minister Cup hraný v Koreji. 

Turnaje se zúčastnilo 111 hráčů, podstatně více než v minulých letech. Na turnaj přijeli hráči z celkem 13 zemí a přibližně 40 různých klubů. Nejvzdálenějšími účastníky byli hráči, kteří do Prahy cestovali z Ruska a Anglie.

Stejně jako v předchozích letech turnaj proběhl v reprezentativních prostorách kongresového sálu hotelu Duo v Praze, pod již tradiční záštitou velvyslanectví Korejské republiky v České republice. Na slavnostním zahájení bylo přítomno i několik pozvaných hostů, především pan Moon Seoung-hyun, velvyslanec Korejské republiky v Praze, kulturní atašé a konzulka paní Hur Hye-jung a také dva evropští profesionální hráči, Pavol Lisý ze Slovenska a Mateusz Surma z Polska. Oba se turnaje účastnili i jako hráči. Úvodní ceremonii letos obohatil i slavnostní křest knihy Kláry Žaloudkové, nejsilnější české hráčky a mnohonásobné mistryně České republiky, která v ní poutavou formou popisuje své zkušenosti získané při studiu go v Koreji.

O hlavní cenu – Pohár korejského velvyslance – se ve vyřazovacích bojích utkalo osm borců ze špičky českého žebříčku. Cennou trofej obhájil Lukáš Podpěra, 7-dan, který ve finálové partii porazil Jana Prokopa, 6-dan. V současnosti nejsilnější český hráč Lukáš Podpěra tak bude naši zemi reprezentovat na mistrovství světa v Koreji. 

Po sobotních třech kolech byli v čele turnaje bez jediné porážky dva hráči, Lukáš Podpěra a Kim Seong-jin, korejský hráč a jeden z nejsilnějších amatérů v Evropě, který momentálně žije v Německu. Ten potvrdil své kvality výhrami i ve zbývajících dvou partiích a turnaj tak zaslouženě vyhrál. Druhé a třetí místo se čtyřmi výhrami obsadili evropští profesionálové Mateusz Surma a Pavol Lisý. Nejlepší český hráč Lukáš Podpěra své poslední dvě partie prohrál a celkově skončil na 4. místě. Podrobné výsledky turnaje jsou na stránce http://goweb.cz/turnaj/korean-ambassador-cup-2017/.

Příjemnou atmosféru v hrací místnosti již tradičně podpořila čajovna s bohatou nabídkou kvalitních čajů, pro účastníky akce zdarma. K dobré propagaci go na veřejnosti přispěl i nedělní vedlejší turnaj pro začínající hráče, kterého se zúčastnilo 12 dětí v doprovodu svých rodičů, kteří se tak také naučili hrát go.

Turnaj uspořádalo občanské sdružení Pagoda, které podporuje goistické aktivity v Praze a okolí, ve spolupráci s Českou asociací go. Organizátoři velmi děkují všem podporovatelům, především společnostem Sungwoo Hitech, China Tours, Factorio a pánovi Vladimíru Daňkovi. Zvláštní ocenění si zaslouží tradiční podpora velvyslanectví Koreje.
