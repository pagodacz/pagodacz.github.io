---
layout: post
title:  "Turnaj o pohár Korejského velvyslance 2018 &ndash; zpráva"
date:   2018-04-25 10:34:42 +0100
---

Spolek Pagoda organizoval ve dnech 21.–22. dubna 2018 **47. pražský Go Turnaj pod záštitou Korejského velvyslance** 
v prostorách Hotelu Duo.

Výsledky turnaje jsou k dispozici na [databázi evropské Go federace](http://www.europeangodatabase.eu/EGD/Tournament_Card.php?&key=T180421B).

Fotografie z turnaje [jsou k zde!]( https://photos.google.com/share/AF1QipO4ialXqanAyY8rXJhfERcnvKecVCS7eYmGVIdNtW00s8rQBU_IVTlky3W-fH4aZA?key=ekRLbUoyVUV3RFdCTzc0anNkTkpXTTF2S0hjZXpR ).

Reportáž z turnaje viz stránky [Gowebu](http://goweb.cz/2018/praha-korean-ambassador-cup-2018/).

# Zpráva

Pražský mezinárodní turnaj v go patří mezi naše vrcholné goistické akce. Byl to již jeho 47. ročník a pojedenácté se konal s podporou korejského velvyslanectví v Praze jako Korean Ambassador Cup, kvalifikace českých hráčů na podzimní Korean Prime Minister Cup hraný v Koreji. 

Stejně jako v předchozích letech turnaj proběhl v reprezentativních prostorách kongresového sálu hotelu Duo v Praze. Při slavnostním zahájení všechny účastníky  osobně přivítal pan Moon Seoung-hyun, velvyslanec Korejské republiky v Praze, pod jehož záštitou se turnaj konal. K prestiži turnaje přispělo i jeho zařazení do letošního ročníku Evropské Grand Prix, což přilákalo řadu silných hráčů ze zahraničí včetně  Mateusze Surmy, evropského profesionála z Polska. 

Turnaje se zúčastnilo 95 hráčů z celkem 14 zemí a přibližně 40 různých klubů. Nejvzdálenějším a současně i nejstarším účastníkem byl 89-letý Koji Kiribuchi, japonský hráč, který se momentálně zdržuje v Praze. O hlavní cenu – Pohár korejského velvyslance – se ve vyřazovacích bojích utkalo osm borců ze špičky českého žebříčku. Cennou trofej obhájil Lukáš Podpěra, 7-dan, který ve finálové partii porazil Radka Nechanického, 5-dan. V současnosti nejsilnější český hráč Lukáš Podpěra tak bude naši zemi reprezentovat na mistrovství světa v Koreji. 

Po sobotních třech kolech byli v čele turnaje bez jediné porážky dva hráči, Lukáš Podpěra a Kim Young-Sam, korejský hráč a jeden z nejsilnějších amatérů v Evropě, který momentálně žije v Německu. Ten potvrdil své kvality výhrami i ve zbývajících dvou partiích a turnaj tak zaslouženě vyhrál. Druhé a třetí místo se čtyřmi výhrami obsadili Lukáš Podpěra a Mateusz Surma. Podrobné výsledky turnaje jsou na stránce [http://www.europeangodatabase.eu/EGD/Tournament_Card.php?&key=T180421B](http://www.europeangodatabase.eu/EGD/Tournament_Card.php?&key=T180421B).

Příjemnou atmosféru v hrací místnosti již tradičně podpořila čajovna s bohatou nabídkou kvalitních čajů, pro účastníky akce zdarma. Turnaj uspořádalo občanské sdružení Pagoda, které podporuje goistické aktivity v Praze a okolí, ve spolupráci s Českou asociací go. Organizátoři velmi děkují všem podporovatelům, především společnostem Sungwoo Hitech, WUBE Software, China Tours a panu Vladimíru Daňkovi. Zvláštní ocenění si zaslouží tradiční podpora velvyslanectví Koreje.

Za organizátory,

Aleš Cieplý
